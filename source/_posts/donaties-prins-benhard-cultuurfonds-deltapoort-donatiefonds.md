---
title: TOGIDO ontving in 2018 financiële donaties van het Prins Bernhard Cultuurfonds en het Deltaport Donatiefonds.
date: 2019-03-08 09:29:35
categories:
  - nieuws
---
Met de bijdrage van het Cultuurfonds kon een deel van het instrumentarium van het orkest worden vervangen en uitgebreid. Allereerst werd een vibrafoon aangeschaft. Dit is een slagwerk instrument waar anders dan bij bijvoorbeeld een xylofoon en de marimba op metalen in plaats van houten toetsen wordt geslagen. De aanschaf van dit instrument was een al langer gekoesterde wens omdat deze, in de huidige moderne composities die voor fanfare- en harmonieorkesten geschreven worden, veelvuldig en steeds vaker voorkomt.

Daarnaast konden twee grotere en dus duurdere blaasinstrumenten worden gekocht. Ter uitbreiding van de trombonesectie (groep) werd een bastrombone aangeschaft. Op een bastrombone kunnen in vergelijking met een ‘gewone’ tenortrombone, nog lager klinkende tonen worden gespeeld. Ook werd ter vervanging van een oud exemplaar, een bijna nieuwe bastuba aangeschaft. Dit is het grootste en dus ook kostbaarste blaasinstrument in het orkest. De prijs van een nieuwe ‘middenklasser’ gaat toch al gauw richting achtduizend euro. Geld dat de muziekvereniging niet zomaar ‘op de plank’ had liggen en daarom werd vooraf flink gespaard voor de aanschaf van deze instrumenten. De leden van TOGIDO waren daarom ook heel blij dat de aanvraag voor een bijdrage in de kosten voor de instrumenten door het Prins Bernhard Cultuurfonds werd gehonoreerd. Het Cultuurfonds ondersteunt cultuur, natuur en wetenschap in Nederland.

Muziekvereniging TOGIDO vierde in 2012 haar 100-jarig bestaan! Een prestatie die niet vanzelf ging. Voortdurend werken leden en bestuur aan vernieuwing en bijblijven in het veranderende muzikale landschap. Inzichten en opleidingen veranderen en de muziek die gespeeld wordt, vraagt de nodige vaardigheid en oefening van de muzikanten. Nieuwe leden lopen niet wekelijks bij de vereniging binnen en als leerling duurt het wel even voordat je een instrument goed genoeg kunt bespelen om in het orkest of slagwerkgroep mee te kunnen spelen. Om nieuwe en jonge leden aan te trekken wordt daarom ook aan uitstraling en aankleding gewerkt. Zo kon de outfit van de muzikanten door een donatie van het DeltaPORT Donatiefonds gedeeltelijk worden vernieuwd. Er werden nieuwe broeken met een goede pasvorm en moderne uitstraling aangeschaft; een eerste stap in de metamorfose die TOGIDO de komende jaren wil ondergaan. Het DeltaPORT Donatiefonds steunt financieel projecten op het gebied van cultuur, welzijn, sport en recreatie. De betrokken haven- en industriële bedrijven uit de regio willen daarmee nieuwe initiatieven stimuleren.

![Financiële donaties van Prins Bernhard Cultuurfonds en het Deltaport Donatiefonds.](/images/prins-bernhard-cultuurfonds.jpg)